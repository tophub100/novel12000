{"id":0,"code":"16022950.html","title":"第411章","latest_chapter_name":"第2卷 第418章 入住圆明园","xiao_shuo_code":"11367","content":"\u003cbr/\u003e\u003cbr/\u003e    五月丙午，黑龙江将军宗室杨福卒，赐银一千两，命侍卫尚崇义、傅森驰驿赐奠，谥襄毅，命其子三官保暂署父任。戊午，内阁侍读图理琛使于鄂罗斯，使备兵。\u003cbr/\u003e\u003cbr/\u003e     六月壬申，命都统图斯海等赴湖滩河朔运粮。甲戌，富宁安、席柱疏报进兵方略。得旨，明年进兵。丁亥，兵部尚书孙徵灝卒，赐鞍马二、散马二、银五百两，谥清端。\u003cbr/\u003e\u003cbr/\u003e     秋七月甲午朔，命和托辉特公博贝招抚乌梁海。辛酉，命公傅尔丹往乌兰古等处屯田。\u003cbr/\u003e\u003cbr/\u003e     八月辛未，大学士李光地乞假归，上赋诗送之。癸酉，上行围。壬辰，撤噶斯口戍兵还肃州。\u003cbr/\u003e\u003cbr/\u003e     九月己酉，博贝招抚乌梁海部来归。\u003cbr/\u003e\u003cbr/\u003e     冬十月丙寅，上谕大学士：“朕右手病不能写字，用左手执笔批答奏摺，期于不泄漏也。”辛巳，上奉皇太后还宫。诏顺天、保定、河间、永平、宣化今岁雨溢，穀耗不登，所有五府应完五十五年税粮，悉蠲除之。\u003cbr/\u003e\u003cbr/\u003e     十一月甲午，以范时崇为左都御史，觉罗满保为浙江福建总督，宗室巴塞为蒙古都统。庚子，停京师决囚。辛丑，以宋臣范仲淹从祀孔庙。己未，冬至，祀天于圜丘，始用御定雅乐。\u003cbr/\u003e\u003cbr/\u003e     十二月己巳，以塔拜为杭州将军。命护军统领晏布帅师驻西宁。甲申，张伯行以疑赃诬参论罪应死，上原之，起为仓场侍郎。\u003cbr/\u003e\u003cbr/\u003e     是岁，免江南、湖南二省二十四州县卫灾赋有差。朝鲜、琉球入贡。\u003cbr/\u003e\u003cbr/\u003e     五十五年丙申春正月壬子，上幸汤泉。\u003cbr/\u003e\u003cbr/\u003e     二月乙丑，命副都统苏尔德经理图呼鲁克等处屯田。癸酉，上还驻申昜春园。丙子，诏免安南岁贡犀角、象牙。己卯，上巡幸畿甸。庚寅，定丁随地出例。\u003cbr/\u003e\u003cbr/\u003e     三月丁酉，恤赠广西右江剿瑶伤亡参将王启云官廕。庚子，上还宫。乙巳，召席柱还，以晏布代之，路振声参军事。癸丑，蒙古图尔胡特贝子阿拉布珠尔请从军。命率蒙古兵戍噶斯口。贵州巡抚刘廕枢疏请罢兵，命乘传诣军周阅议奏。\u003cbr/\u003e\u003cbr/\u003e     闰三月癸亥，以额伦特署西安将军，满丕署湖广总督。丁丑，以左世永为广西提督。壬午，发京仓米二十万石赈顺天、永平。五城粥厂展期至秋。命礼部祈雨。\u003cbr/\u003e\u003cbr/\u003e     夏四月癸卯，上奉皇太后避暑热河。\u003cbr/\u003e\u003cbr/\u003e     五月庚申，上驻热河，斋居祈雨。起马齐为大学士，穆和伦为户部尚书。壬戌，发仓米平粜。预发八旗兵粮。甲子，雨。上曰：“宋儒云：‘求雨得雨，旱岂无因。’此言可味也。”己巳，京师远近雨足，上复常膳。乙酉，赫奕免，以孙渣齐为工部尚书。\u003cbr/\u003e\u003cbr/\u003e     六月丙辰，上幸汤泉。\u003cbr/\u003e\u003cbr/\u003e     秋七月辛未，命移噶斯口防军分戍察罕乌苏、噶顺。癸未，上行围。\u003cbr/\u003e\u003cbr/\u003e     八月乙卯，前奉天府尹董弘毅坐将承德等九州县米豆改徵银两，致仓储阙乏，黜官。\u003cbr/\u003e\u003cbr/\u003e     九月庚午，以蒋陈锡为云南贵州总督。甲申，上奉皇太后还宫。\u003cbr/\u003e\u003cbr/\u003e     冬十月丁亥朔，诏刑部积岁缓决长系人犯，分别减释之。停本年秋决。戊子，以托留为黑龙江将军，赵弘灿为兵部尚书。癸巳，诏：“近以策旺阿拉布坦侵入哈密，徵兵备边，一切飞刍輓粟经过边境，不无借资民力。所有山西、陕西、甘肃四十八州县卫应徵明年银米穀草及积年逋欠，悉与蠲除。”丁酉，诏肃州与布隆吉尔毗连迤北西吉木、达里图、金塔寺等处，招民垦种。以杨琳为广东广西总督。以宗室巴赛为满洲都统，晏布为蒙古都统。丙午，策旺阿拉布坦执青海台吉罗卜藏丹济布，犯噶斯口，官兵击走之。命额伦特驻师西宁，分兵戍噶斯口，布隆吉尔散秩大臣阿喇衲赴巴尔库尔参赞军事。\u003cbr/\u003e\u003cbr/\u003e     十一月乙丑，以傅尔丹、额尔锦为领侍卫内大臣。戊辰，上谒陵。甲申，上巡行塞外。盗发明陵，命置之法。\u003cbr/\u003e\u003cbr/\u003e     十二月己酉，上还京。诏免顺天、永平三十五州县明年地丁税粮，其积年逋赋并除之。\u003cbr/\u003e\u003cbr/\u003e     是岁，免直隶、江南、山东、浙江、江西、湖广等省六十三州县灾赋有差。朝鲜、安南入贡。\u003cbr/\u003e\u003cbr/\u003e     五十六年丁酉春正月丁卯，修周易折中成，颁行学宫。壬午，以徐元梦为左都御史，硃轼为浙江巡抚。\u003cbr/\u003e\u003cbr/\u003e     二月丙戌朔，上巡幸畿甸。乙未，徵奉天、吉林兵益祁里德军。癸卯，上还驻申昜春园。丁未，定盗案法无可宽、情有可原例。顺承郡王诺罗布薨，谥曰忠，子锡保袭封。左都御史揆叙卒，予祭葬，谥文端。\u003cbr/\u003e\u003cbr/\u003e     三月丁巳，上御经筵。戊寅，以富宁安为靖逆将军，傅尔丹为振武将军，祁里德为协理将军，视师防边。壬午，上巡视河西务堤。\u003cbr/\u003e\u003cbr/\u003e     夏四月乙酉，上还驻申昜春园。乙未，发通州仓米分贮直隶州县备赈。丙申，碣石镇总兵陈昂奏天主教堂各省林立，宜行禁止，从之。以孙柱、范时崇为兵部尚书。辛丑，上奉皇太后避暑热河。\u003cbr/\u003e\u003cbr/\u003e     五月庚申，九卿议王贝勒差人出外，查无勘合，即行参究。\u003cbr/\u003e\u003cbr/\u003e     六月壬子，傅尔丹袭击厄鲁特博罗布尔哈苏，斩俘而还。兵部尚书赵弘灿卒，予祭葬，谥清端。\u003cbr/\u003e\u003cbr/\u003e     秋七月丙辰，策旺阿拉布坦遣其将策零敦多布侵掠拉藏。癸亥，富宁安袭击厄鲁特于通俄巴锡，进及乌鲁木齐，毁其田禾，还军遇贼毕留图，击败之。阵亡灰特台吉扎穆毕，追封辅国公。\u003cbr/\u003e\u003cbr/\u003e     八月壬午朔，上行围。\u003cbr/\u003e\u003cbr/\u003e     九月辛未，以路振扬署四川提督。河南奸民亢珽滋事，官兵捕之，珽走死。命尚书张廷枢、学士勒什布往鞫，得前巡抚李锡贪虐激变状以闻。李锡褫职论死，贼党伏诛。\u003cbr/\u003e\u003cbr/\u003e     冬十月乙酉，命侍郎梁世勋、海寿往督巴尔库尔屯田。庚子，上奉皇太后还宫。乙巳，命内大臣公策旺诺尔布、将军额伦特、侍卫阿齐图等率师戍青海。以宗室公吞珠为礼部尚书，蔡升元为左都御史。\u003cbr/\u003e\u003cbr/\u003e     十一月壬子，命停决囚。乙丑，皇太后不豫，上省疾慈宁宫。辛未，诏曰：“帝王之治，必以敬天法祖为本。合天下之心以为心，公四海之利以为利，制治于未乱，保邦于未危，夙夜兢兢，所以图久远也。朕八龄践祚，在位五十馀年，今年近七旬矣。当二十年时，不敢逆计至三十。三十年时，不敢逆计至四十。赖宗社之灵，今已五十七年矣，非凉德所能致也。齿登耆寿，子孙众多。天下和乐，四海乂安。虽未敢谓家给人足，俗易风移，而欲使民安物阜之心，始终如一。占竭思虑，耗敝精力，殆非劳苦二字所能尽也。古帝王享年不永，书生每致讥评。不知天下事烦，不胜其劳虑也。人臣可仕则仕，可止则止，年老致仕而归，犹得抱子弄孙，优游自適。帝王仔肩无可旁委，舜殁苍梧，禹殂会稽，不遑宁处，终鲜止息。洪范五福，终于考终命，以寿考之难得也。易遯六爻，不及君主，人君无退藏之地也。岂当与臣民较安逸哉！朕自幼读书，寻求治理。年力胜时，挽强决拾。削平三籓，绥辑漠北，悉由一心运筹，未尝妄杀一人。府库帑金，非出师赈饥，未敢妄费。巡狩行宫，不施采缋。少时即知声色之当戒，佞倖之宜远，幸得粗致谧安。今春颇苦头晕，形渐羸瘦。行围塞外，水土较佳，体气稍健，每日骑射，亦不疲乏。复以皇太后违和，头晕复作，步履艰难。倘一时不讳，不得悉朕衷曲。死者人之常理，要当于明爽之时，举平生心事一为吐露，方为快耳。昔人每云帝王当举大纲，不必兼综细务。朕不谓然，一事不谨，即贻四海之忧；一念不谨，即贻百年之患。朕从来莅事无论钜细，莫不慎之又慎。惟年既衰暮，祗惧五十七年忧勤惕励之心，隳于末路耳。立储大事，岂不在念。但天下大权，当统于一，神器至重，为天下得人至难，是以朕垂老而惓惓不息也。大小臣工能体朕心，则朕考终之事毕矣。兹特召诸子诸卿士详切言之。他日遗诏，备于此矣。”甲戌，免八旗借支银二百万两。丙子，诏免直隶、安徽、江苏、浙江、湖广、陕西、甘肃等省积年逋赋，江苏、安徽并免漕项银米十分之五。\u003cbr/\u003e\u003cbr/\u003e     十二月甲申，皇太后病势渐增，上疾七十馀日矣，脚面浮肿，扶掖日朝宁寿宫。丙戌，皇太后崩，颁遗诰，上服衰割辫，移居别宫。己酉，上还宫。\u003cbr/\u003e\u003cbr/\u003e     是岁，朝鲜入贡。\u003cbr/\u003e\u003cbr/\u003e     五十七年戊戌春正月乙卯，上有疾，幸汤泉。戊寅，赐防边军士衣二万袭。\u003cbr/\u003e\u003cbr/\u003e     二月庚寅，拉藏乞师，命侍卫色楞会青海兵往援。癸卯，以路振声为甘肃提督。检讨硃天保上疏请复立胤礽为皇太子，上于行宫亲讯之曰：“尔何知而违旨上奏？”硃天保曰：“臣闻之臣父，臣父令臣言之。”上曰：“此不忠不孝之人也。”命诛之。丁未，上还宫。碣石镇陈昂疏请洋船入港，先行查取大砲，方许进口贸易。部议不行。\u003cbr/\u003e\u003cbr/\u003e     三月癸丑，减大兴、宛平门厂房税。辛酉，上大行皇后谥曰孝惠仁宪端懿纯德顺天翊圣章皇后。丙寅，以颜寿为右卫将军，黄秉钺为福州将军。戊辰，裁起居注官。甄别不职学政丛澍等七员，俱褫职。丁丑，命浙江南北新关税交同知管理。戊寅，浙江巡抚硃轼请修海宁石塘。从之。\u003cbr/\u003e\u003cbr/\u003e     夏四月乙酉，葬孝惠章皇后于孝东陵。丁亥，赐汪应铨等一百七十一人进士及第出身有差。辛卯，上幸热河。穆和伦免，以孙渣齐为户部尚书。\u003cbr/\u003e\u003cbr/\u003e     五月癸丑，以徐元梦为工部尚书。丁巳，额伦特奏拉藏汗被陷身亡，二子被杀，达赖、班禅均被拘。己未，浙江福建总督满保疏台湾一郡有极冲口岸九处，次冲口岸十五处，派人修筑，酌移员弁，设淡水营守备。从之。\u003cbr/\u003e\u003cbr/\u003e     六月壬辰，遣使册封琉球故王曾孙尚敬为中山王。己丑，大学士李光地卒，命皇五子恆亲王胤祺往奠茶酒，赐银一千两，徐元梦还京护其丧事，谥文贞。丁未，赐哈密军士衣四百袭。\u003cbr/\u003e\u003cbr/\u003e     秋七月己未，打箭炉外墨里喇嘛内附。甲戌，修省方盛典。\u003cbr/\u003e\u003cbr/\u003e     八月壬子，索伦水灾，遣官赈之。孟光祖伏诛。戊子，上行围。甲午，礼部尚书吞珠卒，予祭葬，谥恪敏。总兵官仇机有罪伏诛。\u003cbr/\u003e\u003cbr/\u003e     闰八月戊辰，诏曰：“夷虏跳梁，大兵远驻西边，一切征缮，秦民甚属劳苦。所有陕西、甘肃明年地丁粮税俱行蠲免，历年逋赋亦尽除之。”\u003cbr/\u003e\u003cbr/\u003e     九月己卯，命都统阿尔纳、总兵李耀率师赴噶斯口、柴旦木驻防。丙戌，以王顼龄为大学士，陈元龙为工部尚书。甲辰，上还京。将军额伦特、侍卫色楞会师喀喇乌苏，屡败贼，贼愈进，师无后继，矢竭力战，殁于阵。\u003cbr/\u003e\u003cbr/\u003e     冬十月甲寅，停本年决囚。丙辰，命皇十四子贝子胤禵为抚远大将军，视师青海。命殉难总督甘文焜、知府黄庭柏建祠列祀。甲子，诏四川巡抚年羹尧，军兴以来，办事明敏，即升为总督。命翰林、科道轮班入直。戊辰，上驻汤泉。命皇七子胤祐、皇十子胤蓪、皇十二子胤祹分理正黄、正白、正蓝满、蒙、汉三旗事务。\u003cbr/\u003e\u003cbr/\u003e     十一月丙子，上还驻申昜春园。福建巡抚陈瑸卒，赠礼部尚书，谥清端。以宜兆熊为汉军都统。\u003cbr/\u003e\u003cbr/\u003e     十二月丙辰，上谒陵。己未，孝惠章皇后升祔太庙，位于孝康章皇后之左，颁诏天下。云南撒甸苗人归顺。己巳，上还宫。\u003cbr/\u003e\u003cbr/\u003e     是岁，免江南、福建、甘肃、湖广等省二十六州县卫灾赋有差。朝鲜、琉球、安南入贡。\u003cbr/\u003e\u003cbr/\u003e     五十八年己亥春正月甲戌朔，日有食之。诏曰：“日食三始，垂象维昭。宜修人事，以儆天戒。臣工其举政事阙失以闻。”乙未，上幸汤泉。庚子，上还驻申昜春园。辛丑，诏立功之臣退閒，世职准子弟承袭。若无应袭之人","cnt":0,"sort":16022950,"author":"蓝莲君子","prev":"15959087.html","next":"20732444.html","book_title":"四爷，宫斗嘛！","updateTimeFmt":"2024-03-29 00:57:59","category":"都市小说"}